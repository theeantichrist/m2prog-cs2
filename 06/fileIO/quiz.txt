Ayatollah Khamenei erkent: duizenden doden bij protesten Iran
Deel dit artikel
Bij de protesten in Iran van afgelopen weken zijn duizenden doden gevallen, erkent ook de geestelijk leider van het land ayatollah Khamenei.

Het is voor het eerst dat de geestelijk leider van het land dergelijke cijfers noemt. Mensenrechtenorganisaties schatten dat bij de grootschalige protesten tot nu toe ruim 3000 mensen zijn gedood.

In een televisietoespraak zei Khamenei dat sommige demonstranten "op brute en inhumane wijze zijn gedood". Hij legde de schuld bij gewapende relschoppers die zich voordoen als demonstranten, zonder dat hij daarvoor bewijs leverde.

Volgens hem zijn aartsvijanden de Verenigde Staten en Israël daarbij betrokken. "Wij beschouwen de Amerikaanse president als een crimineel vanwege de slachtoffers die zijn gevallen en tot de schade en schande die dat heeft veroorzaakt voor het Iraanse volk."

Khamenei beschuldigde president Trump van directe betrokkenheid bij de onlusten:
Het Iraanse regime treedt hard op tegen demonstranten, die in vrijwel het hele land de straat op gaan. De demonstraties begonnen uit onvrede met de stijgende prijzen, maar groeiden al gauw uit tot protesten tegen de repressie van het streng islamitische bewind.

De afgelopen dagen lijkt het aantal demonstraties af te nemen, maar dat is lastig te controleren. Naast het harde neerslaan van de betogingen sloot de overheid namelijk ook internet af in veel gebieden. Daardoor duurt het soms langer voordat beelden naar buiten komen.

Betogingen in het buitenland
Opnieuw zijn gevluchte Iraniërs vandaag in meerdere landen de straat op gegaan om de demonstranten een hart onder de riem te steken en de val van het regime te eisen. Onder meer in Zwitserland, het Verenigd Koninkrijk en Italië waren demonstraties.

Daarbij sprak een deel van de betogers hun steun uit voor Reza Pahlavi, de zoon van de in 1979 afgezette shah. Zo hielden mensen in Zürich een bord omhoog met de oude Iraanse vlag en de tekst "King Reza".

Ook op het Malieveld in Den Haag waren honderden demonstranten. Ook hier droegen sommigen afbeeldingen mee van Pahlavi. Ook wapperden ze met de vlag van Iran van voor de Islamitische revolutie.